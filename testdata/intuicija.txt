IsoDate: 2012-10-26
Subject: Intuicijos pinklės

Iš dalies į temą šalia to, ką vakar
[rašė](http://www.delfi.lt/news/ringas/lit/rsadauskas-kvietkevicius-tartis-su-pilieciais-galima-tik-nesvarbiais-klausimais.d?id=59842119)
Romas Sadauskas-Kvietkevičius, iš dalies šiaip dėl atsitiktinių sutapimų
(Vaidotas Zemlys čia irgi
[prisidėjo](https://plus.google.com/112784314334842289710/posts/jL3XCFPa11u)),
šiandieną priminusių man kelis skaičiavimo pratimus, siūlau naują heštagą
bijantiems #vajė. Na ir prie heštago, smegenų mankšta.

Viena esminių problemų su nuomonėm apie #vajė, su ginčais, su referendumu ir
šiaip visokeriopa betvarke žmonių galvose, yra ta, kad projektas savo dydžiu
perlipa intuityvaus suvokimo ribas. Ir perlipa ne bet kaip, o labai piktybišku
būdu: intuicija išlieka, bet jinai neteisinga.

Mat kai reiškinys būna neintuityvus, tai dar tik pusė bėdos. Nu nėr tos
intuicijos, nors tu ką, tai ir sunku apie tą reiškinį ar objektą samprotauti.
Ir nuomonės tada nebūna, arba ji būna nuosaikesnė, ne tokia agresyvi. O čia
blogiau, čia intuicija yra kur buvusi, tik ji veda kairėn.

Štai jums keli pavyzdžiai tokių uždavinukų, kur intuicija mums visiems iškart
kažką kužda. Ne visiems tą patį, ne visiems klaidingai, o kam klaidingai, tai
ne visiems į tą pačią pusę. Kitaip tariant, intuicija už mus aklai spėlioja,
nors apsimeta, kad ji tokia pat patikima, kaip iš akies lyginant dviejų žmonių
ūgį. Pažaiskite, pagalvokite apie šitus uždavinukus intuityviai, o paskui
paskaičiuokite iš tikro.

* Įsivaizduokite, kad Žemę ties pusiauju apjuosėm diržu ir smarkiai suveržėm,
  kad gerai priglustų. Tada diržą perkirpom ir įterpėm į jį papildomai vieną
  metrą ir prisabačinom steipleriu. Kiek tas metru prailgintas diržas
  atsipalaiduos nuo žemės paviršiaus?

* Kiek bus dešimt kartų po šimtą gramų?

* Paimkite krepšinio ir lauko teniso kamuolius. Jie reprezentuos Žemę ir
  Mėnulį (fun fact: krepšinio ir lauko teniso kamuolių dydžių santykis beveik
  identiškas Žemės ir Mėnulio!). Su šitų modeliukų pagalba, vizualiai
  parodykite kokiu atstumu Mėnulis skrieja nuo Žemės.

* Kiek CO2 išsiskiria sudegus vienam kilogramui benzino?

* Jeigu turit po ranka iPadą ir iPhoną, paimkit juos vienu metu į rankas ir
  pakilnokit ant delnų. Jeigu neturit, tikriausiai vis tiek esat čiupinėję,
  prisiminkit kaip jie svėrė ranką. Ar jie sveria vienodai? Katras sunkesnis?
  Kiek?
